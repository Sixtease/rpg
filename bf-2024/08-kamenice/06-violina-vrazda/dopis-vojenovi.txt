Vojenu Černohorskému
místo: Srdce Temnohvozdu

Můj blízký příteli,

zdravím tě ze srdce do tvého tajuplného domova. Mnohdy si představuju krajinu Temnohvozdu, která je podle vyprávění, které se ke mně dostalo, i podle tvých slov, o tolik jiná než vše, co znám, jako jsi jiný ty než všechny, které znám. Jaká je asi krajina, která dala vyrůst tvojí spanilé duši?

Ale dost slov, která rozněcují touhu a zneklidňují duši už tak neklidnou. Chci ti říci, co se tady v posledních dnech a týdnech odehrálo. Myslím, že leccos tě může zajímat a o lecčems se dozvíš i odjinud než ode mne.

Můj otec, jehož úporné snaze prorazit cestu mezi naší městem a Brankou skrz tvůj domov jsme se tak usilovně snažili čelit, je po smrti. Snad to byl Boží trest. Zemřel bez zjevné příčiny ve spánku ve své vile. Jistě by se příčiny jeho smrti důkladněji prošetřili, ale Igor stal se ze dne na den po otcově smrti novým knížetem zde v Kamenici. Ano, týž trpaslík Igor, který měl podíl na krachu vojenského vpádu do Temnohvozdu, jakož i dalších otcových neblahých záměrů, a který s tebou cestoval z Kamenice oklikou do tvého domova.

Po svém nástupu vše změnil a všechno, co můj otec činil, vniveč obrátil, a mého otce z předního muže města v nelibost předním měšťanům i chudině uvrhl. Všechno šetření zabývalo se tím, jak můj otec škodil a nic tomu, z jaké příčiny zesnul. Jako dcera jsem dotčena, to jistě. Ale jako rozumný člověk chápu a jsem smířena.

Pravdou je, že našemu městu otcovo dílo škodí i teď po jeho smrti. Nový kníže zdá se míti blaho města na zřeteli. Kéž by to byla skutečně pravda. Ale jsou věci, které ještě neví a já se zdráhám jednat. Bylo by mi nejmilejší poradit se s tebou osobně. Jsou věci, které se neodvážím svěřit inkoustu. Ach kéž bych měla s kým sdílet, co chovám v sobě. Jak city, tak věci poznané a uviděné.

Těším se dobrému zdraví. Mamička moje taktéž a daří se nám dobře. Otcova smrt a upadení v nemilost jistě znamenají pro nás nouzi statků. Jísti musíme skromně a služebnictva nebude už možné vydržovati, ale hlady nezajdeme. Přímo z tvého kraje teď k nám začalo poskrovnu proudit krajkové vlákno tak jemné a pevné, jaké z místního lnu nikdo nikdy neupředl. Je drahé, je oň malý zájem. Hned jsem ho všechno skoupila. Starší elfka, která ho na trhu nabízela, se radovala jako luční kvítek ve sluneční záři. Paličkujeme s máti teď z něho krajky, které jinde v Kamenici nejsou k dostání, takže se máme i lépe, než bychom se jinak mohly nadát.

Jak se máš ty? Těším se na tvá slova a spatřit tě tváří v tvář tak by mne potěšilo, že na to raději ani nemyslím.
Pokoj duši tvé.
Srdečně
na tebe s láskou vzpomínající
Viola Badyánová
